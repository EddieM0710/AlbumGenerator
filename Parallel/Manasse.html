<!DOCTYPE HTML PUBLIC "-//W3C//DTD HTML 4.0 Transitional//EN">
<HTML>
<HEAD>
<TITLE>Prayer of Manasse</TITLE>
<META content="text/html; charset=windows-1252" http-equiv=Content-Type>
</HEAD>
<BODY bgColor=#ffafa4 bgProperties=fixed>
<Center><H3>Douay Rheims - Latin Vulgate Parallel Bible </H3></Center>
<Center><H3><A HREF="TOC.html">Table of Contents </A></H3></Center>
<Center><H3><A HREF="TOC.html"> Previous Book</A>  ----  <A HREF="3Esdras.html">Next Book </A></H3></Center>
<p>
<H1>Prayer of Manasse</H1>
<p><p>

<p><p><H3 align=left>Chapter 1</H3><p>
<<p>1:1 Domine Deus omnipotens patrum nostrorum, Abraham, Isaac et
 Iacob et semini eorum iusto,
<p>1:2 qui fecisti caelum et terram cum omni ornatu eorum,
<p>1:3 qui signasti mare verbo praecepti tui, qui conclusisti
 abyssum et signasti terribili et laudabili nomini tuo,
<p>1:4 quod omnes pavent et tremunt a vultu virtutis tuae.
<p>1:5 et insustentabilis ira super peccatores comminationis tuae,
<p>1:6 inmensa vero et investigabilis misericordia promissionis
 tuae,
<p>1:7 quoniam tu es Dominus altissimus super omnem terram,
 longanimis et multum misericors et paenitens super malitias
 hominum. tu autem Domine, secundum bonitatem tuam promisisti
 paenitentiam remissionis peccatorum,
<p>1:8 et tu Deus iustorum, non posuisti paenitentiam iustis
 Abraham, Isaac et Iacob, his qui tibi non peccaverunt.
<p>1:9 quoniam peccavi super numerum harenae maris, multiplicatae
 sunt iniquitates meae.
<p>1:10 incurvatus sum multo vinculo ferri et non est respiratio
 mihi, quia excitavi iracundiam tuam et malum coram te feci,
 statuens abominationes et multiplicans offensiones.
<p>1:11 et nunc flecto genua cordis mei, precans ad te bonitatem,
 Domine.
<p>1:12 peccavi Domine, peccavi et iniquitatem meam agnosco.
<p>1:13 peto rogans te Domine remitte mihi, remitte mihi, ne simul
 perdas me cum iniquitatibus meis neque in aeternum reserves
 mala mihi,
<p>1:14 quia indignum salvabis me secundum magnam misericordiam
 tuam.
<p>1:15 et laudabo te semper omnibus diebus vitae meae quoniam te
 laudat omnis virtus caelorum et tibi est gloria in saecula
 saeculorum, amen.
